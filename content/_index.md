![To my!](/img/tomy.jpg)

# Codziennie od 23.10, w godzinach 10-20 stoimy pod biurem poselskim PIS-u w Gdańsku z naszym transparentem i postulatami.

## ⚡️KIM JESTEŚMY I CO ROBIMY?⚡️

22.10 w Polsce padł rekord: 12107 zachorowań i 168 zgonów na COVID-19. Tego samego dnia Trybunał Konstytucyjny zdecydował, że art. 4 ust. 1 pkt 2 ustawy z dnia 7 stycznia 1993 r. o planowaniu rodziny, ochronie płodu ludzkiego i warunkach dopuszczalności przerywania ciąży (...) jest niezgodny z art. 38 w związku z art. 30 w związku z art. 31 ust. 3 konstytucji. Narusza to obecny kompromis aborcyjny, stwierdzając, że aborcja, gdy badania prenatalne wskazują na ciężkie i nieodwracalne upośledzenie płodu lub chorobę zagrażającą jego życiu, jest niezgodna z konstytucją. Trybunał rozpatrzył ustawę na wniosek 119 posłów PiS, Konfederacji i Kukiz'15.

Nie ma naszej zgody na zajmowanie się tą sprawą w trakcie szczytu pandemii! Przy obecnych obostrzeniach epidemicznych nie tylko nie mamy możliwości spełnienia naszego prawa do protestu, ale też nie chcemy narażać obywateli na rozprzestrzenianie się koronawirusa.

Żądamy od rządu rzeczywistego zajęcia się pandemią i w tym trudnym czasie, w którym rzetelna debata obywatelska jest niemożliwa, do pozostawienia obecnego kompromisu aborcyjnego.

Aby wyrazić nasz sprzeciw w bezpieczny sposób, będziemy w grupach max 5-osobowych okupować stanowisko przed biurem poselskim PiS-u w Gdańsku. Jeśli chcesz do nas dołączyć i zmienić nas na parę godzin (lub nawet godzinę), napisz do jednej z organizatorek lub skomentuj post na wydarzeniu. WAŻNE: zapraszamy tylko osoby pełnoletnie! Protestujących prosimy o ubranie się na czarno i zabranie ze sobą maseczki.

Jeśli chcesz, możesz też podejść do nas i napisać na naszym transparencie, dlaczego jesteś przeciwko wyrokowi TK. Pamiętaj tylko, aby zabrać własny długopis i koniecznie maseczkę.

Na miejscu będziemy miały płyn do dezynfekcji oraz rękawiczki, ale jeśli macie swoje, prosimy o zabranie.

Nasze postulaty:

## NOWY PROJEKT USTAWY O PLANOWANIU RODZINY
Zgłoszenie ponownej nowelizacji ustawy o planowaniu rodziny, ochronie płodu ludzkiego i warunkach dopuszczalności przerywania ciąż w zakresie art. 4a ust. 1 pkt. 2. Zgodnie z art. 190 Konstytucji orzeczenia TK mają moc powszechnie obowiązującą i są ostateczne, dlatego apelujemy o złożenie nowego projektu ustawy o planowaniu rodziny, ochronie płodu ludzkiego i warunkach dopuszczalności przerywania ciąż w zakresie art. 4a ust. 1 pkt. 2, przywracający możliwość przeprowadzenia aborcji z przyczyn embriopatologicznych.

## WSTRZYMANIE DYSKUSJI ŚWIATOPOGLĄDOWYCH W CZASIE PANDEMII COVID-19
Po nowelizacji ustawy o planowaniu rodziny i uchyleniu wyroku TK, postulujemy o wstrzymanie dyskusji światopoglądowych przez parlament na 60 dni po zakończeniu stanu epidemii w Polsce.

## NIEZALEŻNA RADA DO STRATEGII WALKI Z PANDEMIĄ
Powołanie niezależnej rady przy Prezesie Rady Ministrów skupiającej niezależnych przedstawicieli środowisk medycznych i zainteresowanych, złożonych przykładowo z członków wytypowanych przez Naczelną Radę Lekarską, Naczelną Radę Pielęgniarek i Położnych, Naczelną Radę Adwokacką, Związek Nauczycielstwa Polskiego i ciała im podobne. Rada pełniłaby koordynacyjno-konsultacyjną rolę w tworzeniu strategii walki z pandemią COVID-19. 

## EDUKACJA SEKSUALNA I ANTYDYSKRYMINACYJNA 
Zapewnienie dostępu do rzetelnej edukacji seksualnej i antydyskryminacyjnej, zgodnej ze standardami międzynarodowymi we wszystkich placówkach edukacji. 

## WSPARCIE DLA NIEPEŁNOSPRAWNYCH
Stworzenie kompleksowego programu wsparcia dla niepełnosprawnych wraz ze wzrostem świadczeń opiekuńczych.

Czyli w skrócie:

#zajmijciesiepandemia #prawowyboruzostawciekobietom
✌️✌️✌️

Informacje o wszystkich strajkach w Trójmieście znajdziecie na stronie: https://www.facebook.com/Pomorze-walczy-o-Prawa-Kobiet-113305780569878