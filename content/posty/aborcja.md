---
author: "zajmijciesiepandemia.pl"
title: "Aborcja"
date: "2020-11-09"
description: "O skuteczności zakazu aborcji"
tags: ["aborcja"]
---

Na początku warto zaznaczyć, że ludzie na całym świecie (tym bardziej w Polsce) różnie postrzegają aborcję. Dla jednych jest to zwykły zabieg medyczny, dla innych morderstwo człowieka, pomiędzy tymi stronami jest całe spektrum pośrednich poglądów. Z pozoru nie da się pogodzić ludzi o tak skrajnie różnych poglądach. Mimo wszystko każdy z nich zgodziłby się z tezą, że im mniej aborcji, tym lepiej. Katolicy, konserwatyści z oczywistych powodów. Dla kobiety stojącej po drugiej stronie aborcja też nie jest “wygodna”, wiąże się ona ze stresem, poświęceniem czasu i pieniędzy, ryzykiem powikłań. Co za tym idzie obie strony zgadzają się, że aborcji powinno być jak najmniej. Niestety obie strony przedstawiają zgoła odmienne wizje radzenia sobie z wyżej przedstawionym problemem. W tym tekście postaram się zarysować różne sposoby zmniejszania ilości aborcji, wraz z omówieniem ich skuteczności.

W tym miejscu warto sprawdzić, które działania najskuteczniej przyczyniają się do zmniejszenia ilości niechcianych ciąż i aborcji, a które nie tyle co nie działają, co przynoszą skutki wręcz odwrotne. Zaczynając od tych niedziałających: zakazów.  
Po pierwsze, w mojej opini historia świata dobitnie pokazała nam wątpliwą skuteczność zakazów w społecznie spornych kwestiach; dobrym przykładem mogą być czasy prohibicji w Stanach Zjednoczonych. Wszyscy wiemy, że alkohol jest szkodliwy, więc może po prostu go zakażemy? Prohibicja nie tyle co nie ograniczyła spożycia alkoholu, co spowodowała wzrost jego konsumpcji, spopularyzowała picie wśród nowych grup społecznych. Poza tym wzrost spożycia innych (często dużo bardziej niebezpiecznych) używek i narkotyków. Do tego dochodzi duży wzrost przestępczości zorganizowanej, utrata szacunku do litery prawa, obciążenie systemu sprawiedliwości oraz stygmatyzacji alkoholików. Oczywiście, można powiedzieć, że omawiany przez nas temat jest zupełnie inny, pomimo wielu podobieństw. Takich jak: problemy z egzekwowaniem prawa, zagrożenie życia i zdrowia wielu obywatelek oraz stygmatyzacja kobiet chcących dokonać aborcji, zamiast prawidłowego wsparcia oraz tworzenia profilaktyki. Do zweryfikowania skuteczności zakazu aborcji mogą posłużyć nam dane statystyczne z państw, w których prawo aborcyjne wygląda inaczej.

Aborcja i niechciane ciąże występują wszędzie, czy jest to legalne czy nie. Po pierwsze, w krajach najbogatszych niechcianych ciąż i aborcji jest statystycznie mniej. Po drugie, najmniej nieplanowanych ciąż występuje w państwach, gdzie aborcja jest legalna. Najwięcej natomiast w krajach gdzie aborcja jest całkowicie zakazana. W krajach gdzie dostęp do aborcji jest mocno ograniczony odsetek niechcianych ciąż również jest wysoki. Te informacje powinny rozwiać mylny pogląd, iż swobodny dostęp do aborcji spowoduje, że kobiety będą częściej zachodzić w niechciane ciąże, gdyż nie muszą bać się o konsekwencje. Kolejny bardzo ważny fakt, wskaźniki dot. częstotliwości dokonywanych aborcji są najniższe w państwach gdzie występuje aborcja na życzenie, a najwyższe tam gdzie aborcja jest całkowicie zakazana. Inne badania mówią, iż większość kobiet, które dokonały zabiegu aborcji, nie chciały zachodzić w ciążę, więc nie powinno dziwić nas, że w państwach gdzie jest najwięcej niechcianych ciąż jest najwyższy współczynnik aborcji.

Zastanówmy się więc jakie czynniki mogą pozytywnie wpłynąć na ograniczenie liczby aborcji. Jest to po pierwsze edukacja seksualna. Nie WDŻ, który wszyscy mieliśmy w gimnazjum czy liceum, ale merytoryczna i nowoczesna edukacja seksualna. Dzisiaj w polskiej debacie publicznej edukacja seksualna jest oczerniana i marginalizowana, wszystkie próby zaaplikowania jej w szkołach spotykają się z protestem ze strony konserwatywnych polityków czy Kościoła. Jednak wiodące organizacje zdrowia publicznego, profesjonalne organizacje medyczne i specjaliści z zakresu seksuologii opowiadają się za edukacją seksualną. Przeciwnicy edukacji seksualnej często podnoszą argument, jakoby zachęcała ona młodzież do częstszych kontaktów seksualnych, w jakiś sposób seksualizuje dzieci. Fakty temu przeczą, badania mówią, że opóźnia ona inicjację seksualną, pomaga utrzymywać zdrowe relacje seksualne, unikać chorób przenoszonych drogą płciową oraz uchronić się od niechcianych ciąż. Równocześnie programy promujące abstynecje seksualna do zawarcia małżeństwa, przy jednoczesnym wstrzymywaniu się od informowania o metodach antykoncepcyjnych, nie mają wpływu na opóźnienie inicjacji seksualnej.

Także, jeżeli chcemy zmniejszyć dużą ilość niechcianych ciąż warto edukować młodzież w tematach związanych z seksem. Badania Uniwersytetu w Seattle mówią, że szansa na zajście w ciążę lub zapłodnienie innej osoby jest o 60% mniejsza wśród nastolatków, które otrzymały wyżej wymienioną edukację w porównaniu do tych, którzy jej nie otrzymali. Przy tym temacie warto też pochylić się nad środkami antykoncepcyjnymi, których skuteczność z powodu znikomej wiedzy na temat ich poprawnego użycia. Badania naukowców z Uniwersytetu z Princeton, mówią że tabletka antykoncepcyjna, której nieskuteczność określa się na 0,3% w rzeczywistości, poprzez złe jej użytkowanie, zawodzi aż w 9% (wśród nastolatków nawet w 20%). Nieskuteczność prezerwatyw określa się na 2%, kiedy w rzeczywistości jest to nawet 18%. Do tego jeżeli chodzi o dostęp do środków antykoncepcyjnych w Polsce, to jest on na najgorszym poziomie w całej Europie, nie tylko Unii Europejskiej.  
Dane z całego świata wskazują, że aborcja bardzo często jest odpowiedzią na warunki ekonomiczne. Mowa tu o sytuacjach, w których kogoś nie stać na utrzymanie dziecka, albo boi się że nie da rady jako samotny rodzic, albo kiedy wie, że nie ma szans na pomoc z zewnątrz przy wychowaniu i utrzymaniu dziecka. Dlatego chcąc zmniejszyć ilość aborcji ważne jest zadbanie o wsparcie socjalne dla rodziny. Mowa tutaj o płatnych urlopach macierzyńskich/tacierzyńskich, wydajnej ochronie zdrowia. Tego właśnie dotyczą dzisiejsze protesty, kobiety boją się, że będą musiały donosić ciąże niezależnie od tego czy może to wpłynąć na ich zdrowie czy życie.  
Badania The New England Journal of Medicine mówią o tym, że programy powszechnej opieki zdrowotnej wpływają na spadek wskaźnika aborcji.
Przykładem państwa ze skuteczną polityką aborcyjną jest Holandia, w której od 1984r. aborcja na życzenie jest dozwolona do 21 tygodnia ciąży. Mimo to Holandia od kilkudziesięciu lat znajduje się w gronie państw o najniższym wskaźniku aborcji. Dzięki edukacji i wsparciu socjalnym aborcja w Holandii jest traktowana jako ostateczność. Edukacja seksualna w tym państwie funkcjonuje już od kilkudziesięciu lat. Planowanie rodziny zaś włączono do krajowego publicznego systemu ubezpieczeń zdrowotnych, a nastolatki mają i miały szeroki dostęp do środków antykoncepcyjnych za pośrednictwem lekarzy pierwszego kontaktu, którzy zachowują dyskrecję i nie wymagają badania pochwy.

Uważam, że najskuteczniejszą formą zapobieganiu aborcjom jest wdrażanie tych 3 rzeczy; merytorycznej edukacji seksualnej na wysokim poziomie, ułatwienie dostępu do antykoncepcji i opieki systemowej. Zakazywanie aborcji, demonizowanie edukacji seksualnej i zniechęcanie do antykoncepcji to działania nieefektywne i krzywdzące, nie zmniejszają one liczby aborcji a do tego powodują wiele cierpienia.