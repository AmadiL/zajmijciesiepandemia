---
author: "zajmijciesiepandemia.pl"
title: "Światowy Dzień Tolerancji: Mniejszości narodowe w Polsce"
date: "2020-11-15"
description: "Sytuacja osób pochodzących z mniejszości narodowych w Polsce"
tags: ["dzień tolerancji"]
---

## Z jakimi problemami dnia codziennego borykają się osoby pochodzące z mniejszości narodowych w Polsce?

**Czy pomimo działań międzynarodowych instytucji na rzecz równego traktowania  i procesu globalizacji nadal często spotykają się z aktami nietolerancji i rasizmu ze strony Polaków? Zapytaliśmy o to kilka młodych osób, pochodzących z najbardziej licznych mniejszości narodowych w Polsce w 2020 r.**

*„Jak przyjechałam do Polski, to bałam się cokolwiek powiedzieć no bo wiadomo, że mam akcent i nie wiedziałam jak mnie będą traktować skoro jestem z Ukrainy (a dużo rzeczy słyszałam i złych, i dobrych). Na studiach spotkałam mnóstwo dobrych ludzi. Jak się dowiadywali, że jestem z innego kraju to chcieli pomóc. Pamiętam do dziś słowa kolegi, który podszedł w pierwszy dzień studiów i powiedział, że robi notatki na każdej lekcji i z chęcią będzie mi udostępniał swój zeszyt, książki itd. Ale to pewnie dlatego, 
że młodzież więcej spotyka na co dzień cudzoziemców i się przyzwyczaiła do nich. Natomiast gorzej było 
w pracy albo na ulicy. Często ktoś zaczynając coś do mnie mówić albo tłumaczyć komuś, to mówili że nie chcą ze mną rozmawiać No bo jestem Ukrainką i nie mam prawa się wypowiadać. Moja znajoma miała taką sytuację (pracuje jako menager), że chłopak w tym miejscu pracy zwolnił się mówiąc, że nie będzie mną rządzić Ukrainka. Teraz jest inaczej bo nie mam aż takiego akcentu i Polacy jak słyszą, że ktoś mówi w innym języku to z góry zakładają że ta osoba nie zna polskiego i zaczynają obok plotkować o niej, natomiast są później w lekkim szoku jak wtrącam się mówiąc coś po polsku”.*  
**Dagmara, 22 lata**

*„Ogólnie wśród znajomych na uczelni nie spotkałam się z nietolerancją, natomiast miałam dość nieprzyjemną sytuację w zeszłym roku, kiedy składałam wniosek o wyjazd na Erasmusa. Miałam dobrą średnią, uzyskałam rekomendacje wykładowców, złożyłam dokumenty - byłam pewna, że się dostanę, bo na moim wydziale to akurat mało osób wyjeżdża na Erasmusa, mamy dużo wolnych miejsc na wyjazd. Natomiast władze dziekańskie odmówiły mi wyjazdu. Jak poszłam do dziekana wyjaśnić sprawę, wprost mi powiedział, że woleliby, aby wyjeżdżali Polacy, bo cudzoziemcy mogą źle zaprezentować uczelnię. Powiedziałam mu, że jestem taką samą studentką jak inne osoby na roki, tak samo się staram, jestem identycznie oceniana.  Powiedział, żebym składała szczególne podanie i nie jest pewny, że zostanie to rozpatrzone pozytywnie. Byłam zrozpaczona, ale na szczęście miałam możliwość złożyć dokumenty na innym wydziale i pojechałam na Erasmusa. To ta sytuacja mocno mnie dotknęła. A tak ogólnie, to od czasu do czasu słyszę w transporcie publicznym, że „Ah, ci Ukraińcy...”. Ja jestem Białorusinką, ale też jestem pewna, że jak będę z kimś rozmawiać po rosyjsku na ulicy lub w tramwaju, to też będę dla wszystkich innych obcą Ukrainką.”*  
**Sonia, 26 lat**

*W Polsce mieszkam już 8 lat. Przyjechałam tu jako 17-letnia studentka z Ukrainy. Tak naprawdę dopiero tu zaczęłam się uczyć prawdziwego życia. Początkowo zamieszkałam w domu studenckim w mniejszej miejscowości, gdzie miałam okazję spotkać się z wieloma studentami z Polski i z zagranicy. Zdecydowanie mogę powiedzieć, że z osobami polskiego pochodzenia zawsze udawało mi się nawiązać lepszy kontakt i znaleźć w nich większe wsparcie, niż w przypadku obcokrajowców. Gdyby nie pomoc zapoznanych Polaków jeszcze na starcie mojej ścieżki rozwoju w Polsce- nie osiągnęłabym tyle sukcesów, ani nie byłabym w tym miejscu, gdzie się obecnie znalazłam. Ich pomoc jest nieoceniona i do końca życia będę im bardzo wdzięczna. Po skończeniu studiów pierwszego stopnia przeprowadziłam się do większego miasta. Obawiałam się, że będzie mi ciężko odnaleźć się w większym mieście, gdzie ludzie zazwyczaj nie trzymają się tak blisko, jak w przypadku tych mieszających w mniejszych miastach. Jednakże tu również udało mi się poznać wiele wspaniałych i życzliwych osób. W drodze do otrzymania obywatelstwa musiałam przejść wiele etapów. Z pewnością mogę stwierdzić, że polski system nie ułatwia nikomu otrzymania polskiego obywatelstwa, ale jeśli komuś naprawdę zależy to jest w stanie skończyć sprawę sukcesem. Podsumowując chciałabym powiedzieć, że nigdy nie poczułam złego traktowania ze strony Polaków ze względu na swoje pochodzenie. Zarówno osoby starsze, jak i moi rówieśnicy zawsze podchodzili do mnie z wielką wyrozumiałością, próbowali udzielić cennych rad lub pomóc znaleźć sposób na rozwiązanie problemów związanych czy to ze studiami, czy z pracą czy nawet z legalizacją pobytu 
w Polsce.*  
**Ola, 30 lat**

**A jak wypowiedzi naszych respondentów harmonizują się z danymi pochodzącymi z badań 
dot. procesu integracji mniejszości narodowych pochodzenia ukraińskiego i białoruskiego?**

- W 2018 roku ponad 36 proc. Ukraińców miało polskich znajomych, w 2019 r. już ponad 50 proc;
- Co czwarta zapytana osoba odpowiada, że czas wolny spędza, spotykając się z polskimi znajomymi;
- Co trzecia osoba chciałaby przeprowadzić się na stałe do Polski;
- Ponad 50 proc. osób spotkało się z objawami niechęci ze względu na pochodzenie;
- Większość respondentów postrzega nasz kraj jako przyjazny. 

**Jak Polacy postrzegają cudzoziemców na rynku pracy?**

Większość badanych (62%) jest za swobodnym podejmowaniem przez cudzoziemców pracy 
w Polsce, mniej niż jedna trzecia (29%) uważa, że ich możliwości powinny być ograniczone, 
4% respondentów twierdzi, że w ogóle nie powinno pozwalać się im pracować w Polsce;

Co ciekawe, opinię, że obcokrajowcy powinni swobodnie podejmować pracę w Polsce w największej ilości wyrażają mieszkańcy największych miast (75%), osoby uzyskujące miesięczne dochody przekraczające 3000 zł (75%), uczniowie i studenci (77%). Znajomość z osobami zatrudniającymi obcokrajowców najczęściej deklarują badani posiadający wyższe wykształcenie (64%).

**Jakie wnioski z powyższych badań i wypowiedzi powinniśmy wyciągnąć na przyszłość?**

Cudzoziemcy, w szczególności ludność pochodzenia ukraińskiego i białoruskiego pomimo pandemii 
i trudności ekonomicznych, postrzegają nasz kraj jako atrakcyjny kierunek emigracji. Swoją przyszłość zawodową i prywatną w bardzo dużej mierze wiążą z Polską. Chcą tutaj mieszkać, uczyć się i pracować. Wspomniane powyżej mniejszości narodowe wypełniają brakujące potrzeby naszego rodzimego rynku pracy. Przybysze zza wschodniej granicy bardzo szybko się asymilują, stanowią wysoki odsetek wykwalifikowanych pracowników, znających przynajmniej trzy języki. Pozwólmy im czuć się w naszym kraju bezpiecznie. Przytoczone przykłady spotkań z sytuacjami nietolerancyjnymi wynikają w dużej mierze z niewiedzy i braku bezpośredniego kontaktu z przybyszami z zagranicy. Tolerancja polega na poszanowaniu innych poglądów i kultury. Szanujmy siebie nawzajem i kształtujmy w sobie oraz w naszych bliskich postawy tolerancyjne. Bądźmy wyrozumiali dla odmienności i różnorodności kulturowych cudzoziemców bo każda mała zmiana zachowania w tym kierunku przyczyni się do postrzegania Polski, jako kraju tolerancyjnego i przyjaznego dla cudzoziemców.