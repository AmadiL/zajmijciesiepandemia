---
author: "Konrad Bruski, Weronika Gołąbek"
title: 'Pomoc socjalna a ustawa "Za życiem"'
date: "2020-12-06"
description: 'Pomoc socjalna, a ustawa "Za życiem"'
tags: ["niepełnosprawność"]
---

Drugim aktem prawnym wymienionym podczas obrad Trybunału Konstytucyjnego z dnia 22 października 2020 r., a związanym z pomocą osobom niepełnosprawnym jest Ustawa z dnia 4 listopada 2016 r. o wsparciu kobiet w ciąży i rodzin "Za życiem".

Na początek należałoby zaznaczyć, że - w naszym odbiorze - regulacja  “Za życiem” w wielu aspektach jest dobrą i potrzebną inicjatywą, jakkolwiek ubolewamy, że może być wykorzystywana jako podkładka do ograniczania kobietom prawa wyboru.

W artykule przyjrzymy się ustawie, przybliżymy jej kilka niedociągnięć, a dodatkowo przedstawimy niektóre z przyniesionych przez nią efektów.

Kto może liczyć na wsparcie przewidziane w ustawie?
- kobiety w ciąży, a także jej rodzina (w tym osoba faktycznie sprawująca opiekę nad dzieckiem, jeżeli wystąpiła o przysposobienie)
- rodziny, w których urodzi się dziecko z ciężkim i nieuleczalnym upośledzeniem, a także dziecko z nieuleczalną choroba zagrażającą jego życiu
- kobiety, które otrzymały informację o tym, że ich dziecko może umrzeć w trakcie ciąży lub porodu,
- kobiety, których dziecko zmarło bezpośrednio po porodzie na skutek wad wrodzonych,
- kobiety, które poroniły lub urodziły martwe dziecko.

Uzyskanie pomocy wiąże się z koniecznością posiadania zaświadczenia, które potwierdza ciężkie i nieodwracalne upośledzenie albo nieuleczalną chorobę zagrażającą życiu (zaświadczenie to wydać może tylko lekarz o wskazanych w przepisach kwalifikacjach).

Jaką, między innymi, pomoc przewiduje ustawa?
- pomoc ,,asystenta rodziny”, który - poza doradzaniem merytorycznym - może np.: załatwiać w imieniu kobiety konkretne sprawy w różnych instytucjach,
- badania prenatalne,
- dodatkowe wizyty lekarskie,
- opieka nad dzieckiem (do 120h), tzw. opieka wytchnieniowa,
- pierwszeństwo w udzielaniu świadczeń zdrowotnych,
- zapewnienie usług i sprzętu rehabilitacyjnego,
- wsparcie psychologiczne,
- jednorazowe świadczenie w wysokości 4 000 zł (w niektórych przypadkach) - niezależne od dochodu.

## Jak jest w praktyce?
Wszystko na pierwszy rzut oka brzmi bardzo dobrze, ale jak to faktycznie wygląda?

Przede wszystkim ustawa zawiera sporo niejasności, które można różnie interpretować, m.in.:
- Ustawodawca posługuje się niewyjaśnionym pojęciem ,,odpowiednich” świadczeń. Jakie to świadczenia? Nie wskazuje.
- Brak ścisłych kryteriów udzielania pomocy, pojawia się, np.: wyrażenie ,,według uznania gminy”.

Kwestia przyznawania jednorazowego świadczenia także pozostawia wiele do życzenia:
- Wniosek wraz z konkretnym zaświadczeniem złożyć należy do 12 miesięcy po porodzie dziecka, spóźnienie się - chociażby jeden dzień - sprawia, że wniosek nie zostaje rozpoznany (trzeba podkreślić, że samo ubieganie się o wymagane zaświadczenie nie jest takie proste).  
**Warto wskazać, że zgodnie z nowym projektem, o świadczenie takie starać się będą mogli również rodzice adopcyjni, jeśli złożą wniosek w ciągu 12 miesięcy od dnia objęcia dziecka opieką/przysposobienia.**
- Konieczne jest spełnienie warunku dotyczącego pozostawania pod opieką medyczną przynajmniej od 10 tyg ciąży - tu również potrzebne jest zaświadczenie potwierdzające taką opiekę. Ze złożenia zaświadczenia zwolnieni są: opiekun prawny, faktyczny, a także osoba, która dziecko przysposobiła (ale o jaką dokładnie opiekę chodzi ustawodawca nie wyjaśnia).  
**W związku z tym, że poddanie się opiece medycznej po upływie 10 tygodnia ciąży dyskwalifikuje możliwość pobrania świadczenia, postanowiliśmy zapytać kilka osób, które były w ciąży, na jakim jej etapie poddały się opiece lekarskiej. Na 54 zapytane osoby - 9 udało się do lekarza po 10 tygodniu ciąży, reszta - przed upływem 10 tygodni. Dodatkowo, skierowały one naszą uwagę na kwestię braku wolnych terminów u ginekologów - czasem na wizytę oczekuje się nawet dwa miesiące, jeśli nie jest to wizyta prywatna. Mając powyższe na uwadze, należałoby rozważyć zasadność tego kryterium.**
- Wypłata świadczenia następuje miesiąc, a czasem nawet dwa po złożeniu wniosku.
- Dotychczas udzielono niewiele ponad 4 tys. jednorazowych świadczeń.

## Finansowanie projektu
- Na lata 2017-2021 przewidziano przeznaczenie na projekt 3.1 mld złotych, co, biorąc pod uwagę potrzeby osób objętych programem, jest kuriozalnie niską kwotą.
- Część działań finansowana jest z Funduszu Pracy, natomiast większość opiera się na działaniu NFZ, którego skuteczność funkcjonowania jest - co najmniej - niewystarczająca.

Mimo wszystko, projekt ten przyniósł dotychczas wiele dobrego - o efektach przeczytać można pod tym [linkiem](https://www.gov.pl/web/rodzina/efekt-programu-wybrane-dzialania).

Na pewno, jest to jakiś początek...
 
## Źródła: 
1) https://www.gov.pl/web/rodzina/efekt-programu-wybrane-dzialania
2) https://www.nfz.gov.pl/dla-pacjenta/informator-za-zyciem/
