---
author: "Weronika Gołąbek, studentka prawa Uniwersytetu Gdańskiego"
title: "Sto lat regulacji prawnych aborcji w Polsce"
date: "2020-11-28"
description: "Sto lat regulacji prawnych aborcji w Polsce"
tags: ["aborcja"]
---

22 października Trybunał Konstytucyjny orzekł, iż przepis, zgodnie z którym dopuszcza się dokonanie aborcji z przyczyn embriopatologicznych, jest niezgodny z Konstytucją RP -  tym samym naruszając tzw. “aborcyjny kompromis” istniejący w Polsce od 1993 roku. Już wtedy aborcja była tematem - co najmniej - kontrowersyjnym i budziła ogromne spory światopoglądowe oraz prawne. Dotychczasowy kompromis wiązać należy, m.in.: z pojawieniem się ustawy z 1993 roku o planowaniu rodziny, ochronie płodu ludzkiego i warunkach dopuszczalności przerywania ciąży, której treść do dnia dzisiejszego była już wielokrotnie zmieniana. Jednakże, historia regulacji prawnych aborcji w Polsce sięga jeszcze dalej, a jej ujęcie na przestrzeni lat przyjmuje najróżniejsze formy.

{{% toggle-button "1919 r."%}}
Powołana po odzyskaniu przez Polskę niepodległości Komisja Kodyfikacyjna, której zadaniem było stworzenie projektu kodeksu karnego, uznała ,,spędzanie płodu” (bo tak wówczas określano aborcję) za przestępstwo zagrożone karą śmierci.
{{%/ toggle-button %}}

---

{{% toggle-button "1932 r."%}}
Uchwalony został kodeks karny zawierający następujące regulacje:
- Kobieta, która samodzielnie dokonywała aborcji, a także, gdy za jej zgodą dokonała tego inna osoba, podlegały karze aresztu do lat 3,
- Osoba trzecia, która spędzała płód za zezwoleniem kobiety, bądź pomagała jej w dokonaniu tego czynu - podlegała karze do 5 lat więzienia,
- Osoba trzecia, która bez zgody kobiety dokonała spędzenia płodu - podlegała karze do 10 lat więzienia.

Dopuszczono spędzanie płodu jedynie wtedy, gdy ciąża stanowiła poważne zagrożenie dla życia bądź zdrowia kobiety lub wynikała z przestępstwa. Powoływano się tutaj na stan wyższej konieczności.
{{%/ toggle-button %}}

---
{{% toggle-button "Okres II wojny światowej"%}}
9 marca 1943 r. Adolf Hitler, w ramach dążenia do ,,czystości rasy”, wydał rozporządzenie (Verordnung), w którym to dopuścił nieograniczoną aborcję dla Polek i jednocześnie usankcjonował karę śmierci za zabijanie niemieckich nienarodzonych dzieci.
{{%/ toggle-button %}}

---
{{% toggle-button "1950 r."%}}
W wyniku działań środowiska lekarskiego sprzeciwiającego się aborcji wprowadzono do ustawy z 28 października 1950 r. o zawodzie lekarza zapis, który stanowił, że od tej pory tylko specjalnie powołana komisja lekarska jest  uprawnione do decydowania o przeprowadzeniu aborcji. Należy tutaj wspomnieć, że jednocześnie pojawiało się coraz więcej głosów o istnieniu podziemia aborcyjnego.
{{%/ toggle-button %}}

---
{{% toggle-button "1956 r."%}}
Uchwalona została ustawa o warunkach dopuszczalności przerywania ciąży, a tym samym - po raz pierwszy w Polsce - pozbawiono płód bezpośredniej prawnokarnej ochrony. 

Zgodnie z powyższą ustawą - zniesiono obowiązek wydawania zgody na przeprowadzenie aborcji przez komisję lekarską, jeżeli celem zabiegu było ratowanie zdrowia kobiety. Zezwolono, na przerwanie ciąży ze względu na trudne warunki życiowe przyszłej matki, przy czym nie mogły występować jakiekolwiek przeciwwskazania lekarskie. W ramach przeciwwskazań wymienione zostały, m.in.: choroby przyszłej matki, wiek płodu powyżej 12 tygodni, a także fakt pierwszej ciąży, czy wymóg upływu przynajmniej 6 miesięcy od ostatniej aborcji. 

Wprowadzono następujące sankcje karne:
- za zmuszanie kobiety do poddania się zabiegowi - kara do 3 lat więzienia,
- za dokonanie bądź pomoc w dokonaniu przerwania ciąży - za zgodą kobiety - wbrew przeciwwskazaniom lekarskim - kara do 3 lat więzienia,
- przewidziano bezkarność matki przerywającej ciążę.
{{%/ toggle-button %}}

---
{{% toggle-button "1993 r."%}}
Pojawiły się dwa projekty poselskie nowej ustawy o ochronie życia:
- pierwszy - oparty na wartościach chrześcijańskich, zakładający ochronę życia od poczęcia do śmierci,
- drugi - pochodzący od środowisk lewicowych, które proponowały wprowadzenie zamkniętego katalogu przesłanek zezwalających na dokonanie aborcji. 

Przychylono się do projektu pierwszego i na jego podstawie uchwalono ustawę z dnia 7 stycznia 1993 r. O planowaniu rodziny, ochronie płodu ludzkiego i warunkach dopuszczalności przerwania ciąży.

Wprowadzono do kodeksu karnego następujące regulacje:
- kara do 2 lat pozbawienia wolności za spowodowanie śmierci dziecka poczętego, 
- utrzymano bezkarność matki za dokonanie aborcji,
- przyjęto, że lekarz dopuszczający się zabiegu w publicznym zakładzie opieki zdrowotnej nie popełnia przestępstwa, gdy:
  - ciąża stanowiła zagrożenie dla życia lub poważne zagrożenie dla zdrowia matki stwierdzone orzeczeniem dwóch lekarzy,
  - śmierć dziecka poczętego nastąpiła wskutek działań ratujących życie lub zdrowie matki potwierdzonych orzeczeniem dwóch innych lekarzy,
  - badania prenatalne wskazywały na ciężkie i nieodwracalne uszkodzenie płodu potwierdzone orzeczeniem dwóch lekarzy,
  - zachodziło uzasadnione podejrzenie, że ciąża pochodzi z przestępstwa potwierdzonego orzeczeniem prokuratora.
- w przypadku przerwania ciąży bez zgody kobiety kara pozbawienia wolności wynosiła od 6 miesięcy do lat 8.
{{%/ toggle-button %}}

---
{{% toggle-button "1996 r."%}}
Określenie dziecko poczęte zostało zastąpione słowami: „płód” bądź „życie ludzkie”. 

Zmianie podległy przesłanki dopuszczające dokonanie aborcji, zgodnie z którymi przerwanie ciąży mogło być dokonane w następujących przypadkach, gdy:
- ciąża stanowiła zagrożenie dla zdrowia lub życia kobiety,
- badania prenatalne bądź inne przesłanki medyczne wskazywały na duże prawdopodobieństwo ciężkiego i nieodwracalnego upośledzenia płodu albo nieuleczalnej choroby zagrażającej jego życiu,
- zachodziło uzasadnione podejrzenie, że ciąża pochodziła z czynu niedozwolonego,
- kobieta ciężarna znajdowała się w ciężkich warunkach życiowych lub trudnej sytuacji osobistej.

Do kodeksu karnego wprowadzono przepisy, zgodnie z którymi:
- gdy przerwanie ciąży miało miejsce za zgodą kobiety, lecz wbrew przepisom ww. ustawy - kara wynosiła 2 lata pozbawienia wolności, taka sama kara została przewidziana za pomocnictwo w przerwaniu ciąży wbrew przepisom ustawy, natomiast - jeżeli płód wykazywał już zdolność do przeżycia poza organizmem matki - kara ta wynosiła od roku do ośmiu lat pozbawienia wolnosci,
- sprawcy, który bez zgody kobiety przerwał ciążę bądź doprowadził do jej przerwania - groziła kara pozbawienia wolności od 6 miesięcy do 8 lat, natomiast - jeżeli płód wykazywał już zdolność do samodzielnego życia poza organizmem matki - kara ta wynosiła od 2 do 10 lat pozbawienia wolności.
{{%/ toggle-button %}}

---
{{% toggle-button "1997 r."%}}
Po wpłynięciu do TK - w grudniu 96’ - wniosku od grupy senatorów o zbadanie zgodności ustawy z 1996 r. z Konstytucją, TK uznał ją za niekonstytucyjną. Wskazał, że życie ludzkie zaczyna się już w momencie poczęcia. Ponadto dodał, że Konstytucja daje prawo kobiecie do wolności w kształtowaniu swojej sytuacji w sposób swobodny, jednakże jej potrzeby materialne nie mogą przesłonić istoty wartości życia.
Należy wskazać, że orzeczenie TK zostało wydane na gruncie obowiązującej wówczas Małej Konstytucji.

2 kwietnia 1997 r. w nowej Konstytucji RP zamieszczono art. 38 stanowiący, że Rzeczypospolita Polska zapewnia każdemu człowiekowi prawną ochronę życia.

6 czerwca 1997 r. uchwalony został nowy kodeks karny (który obowiązuje do dziś) i zgodnie z nim:
- W przypadku dokonania aborcji za zgodą kobiety, jednakże wbrew przepisom ww ustawy - podlega się karze pozbawienia wolności do lat 3. Takiej samej karze podlegają osoby pomagające w dokonaniu aborcji wbrew przepisom ustawy (kara ta podlega zaostrzeniu - od 6 miesięcy do lat 8 - gdy dziecko poczęte osiągnęło zdolność do samodzielnego życia poza organizmem kobiety ciężarnej).
- W przypadku braku zgody kobiety przerwanie ciąży podlega karze pozbawienia wolności od 6 miesięcy do lat 8 (kara ta podlega zaostrzeniu - od roku do lat 10 - gdy dziecko poczęte osiągnęło zdolność do samodzielnego życia poza organizmem kobiety ciężarnej).
Zaznaczyć tutaj należy, że pojęcie ,,płód” zostało zastąpione wyrażeniem ,,dziecko poczęte” 8 września 1999 r.
{{%/ toggle-button %}}

---
{{% toggle-button "2016 r."%}}
Komitet ,,Stop aborcji” wniósł do marszałka Sejmu projekt ustawy jako inicjatywę obywatelską (podpisany przez 450 tysięcy obywateli) dotyczący wprowadzenia zakazu przerywania ciąży. Następnie do Sejmu wpłynął wniosek o odrzucenie projektu, jednak początkowo tak się nie stało. Głosowało łącznie 432 posłów, w tym za odrzuceniem 154 posłów, przeciw 267, a 11 wstrzymało się od głosu. Projekt przeszedł do następnego czytania. Ostatecznie został odrzucony.

Kolejny projekt - komitetu ,,Ratujmy Kobiety” - powstał w opozycji do powyższego. Zebrano 215 tysięcy podpisów pod obywatelską propozycją liberalizacji prawa aborcyjnego. Głównym jego założeniem było zalegalizowanie przerywania ciąży do 12 tygodnia życia płodu bez względu na okoliczności, a po upływie tego czasu miałyby obowiązywać dotychczasowe wskazania. Projekt jednak został odrzucony przez Sejm już podczas pierwszego czytania. Za jego odrzuceniem głosowało 230 posłów, przeciw 176, a 15 wstrzymało się od głosu.
{{%/ toggle-button %}}

---
{{% toggle-button "2017 r."%}}
Grupa posłów złożyła do Sejmu wniosek o stwierdzenie niezgodności z Konstytucją RP przepisów ustawy o planowaniu rodziny, ochronie płodu ludzkiego i warunkach dopuszczalności przerywania ciąży dotyczących przesłanek dopuszczalności przeprowadzenia zabiegu przerwania ciąży.
{{%/ toggle-button %}}

---
{{% toggle-button "22 października 2020 r."%}}
W odpowiedzi na powyższy wniosek TK uznał za niekonstytucyjny przepis dopuszczający przerwanie ciąży w przypadku, gdy badania prenatalne lub inne przesłanki medyczne wskazują na duże prawdopodobieństwo ciężkiego i nieodwracalnego upośledzenia płodu albo nieuleczalnej choroby zagrażającej jego życiu. 

Zaznaczyć w tym miejscu należy fakt, iż ów wyrok do dnia dzisiejszego nie został opublikowany, zgodnie z czym ów przepis pozostaje dalej w mocy.
{{%/ toggle-button %}}

---
{{% toggle-button "30 października 2020 r."%}}
Zgłoszony został prezydencki projekt zmiany ww ustawy zgodnie z którym w miejsce przepisu uznanego przez TK za niekonstytucyjny wprowadza się przepis dopuszczający przerwanie ciąży, gdy ,,badania prenatalne lub inne przesłanki medyczne wskazują na wysokie prawdopodobieństwo, że dziecko urodzi się martwe albo obarczone nieuleczalną chorobą lub wadą, prowadzącą niechybnie i bezpośrednio do śmierci dziecka, bez względu na zastosowane działania terapeutyczne”.

Jednocześnie należałoby podkreślić, iż w kodeksie karnym mamy - cały czas aktualny - art.  26, dotyczący kontratypu stanu wyższej konieczności, zgodnie z którym:
- nie popełnia przestępstwa, kto działa w celu uchylenia bezpośredniego niebezpieczeństwa grożącego jakiemukolwiek dobru chronionemu prawem, jeżeli niebezpieczeństwa nie można inaczej uniknąć, a dobro poświęcone przedstawia wartość niższą od dobra ratowanego,
- nie popełnia przestępstwa także ten, kto, ratując dobro chronione prawem - w powyższych warunkach - poświęca dobro, które nie przedstawia wartości oczywiście wyższej od dobra ratowanego,
a ustawa o planowaniu rodziny, ochronie płodu ludzkiego i warunkach dopuszczalności przerywania ciąży dotyczących przesłanek dopuszczalności przeprowadzenia zabiegu przerwania ciąży, wskazując w jakich warunkach możliwe jest usunięcie ciąży, tak naprawdę, jedynie precyzuje warunki stosowania stanu wyższej konieczności.

W związku z powyższym - poprzez uznanie przez TK jednej z przesłanek dopuszczających przerwanie ciąży za niekonstytucyjną - wykreślono dokładne warunki legalizujące aborcję, (terminy itd.), ale sam wyrok nie zdelegalizował aborcji, ponieważ nadal mamy stan wyższej konieczności.
{{%/ toggle-button %}}

## Źródła:

1) https://journals.indexcopernicus.com/api/file/viewByFileId/209311.pdf
2) https://www.dogmatykarnisty.pl/2016/04/o-co-chodzi-z-ta-aborcja/
