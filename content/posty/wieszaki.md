---
author: "zajmijciesiepandemia.pl"
title: "Symbolika strajku"
date: "2020-11-13"
description: "O przejęciu TK"
tags: ["aborcja", "protest"]
---

## Co oznacza błyskawica na plakacie Strajku Kobiet?

Autorką pierwowzoru plakatu jest historyczka sztuki i graficzka Ola Jasionowska. Zaprojektowała go na Ogólnopolski Strajk Kobiet, który odbywał się w marcu 2017 roku. W wywiadzie dla Newsweek Polska autorka mówi: „Nie odwoływałam się ani do mitologii, ani do religii, odwoływałam się do symbolu ostrzeżenia i był to zabieg mocno graficzny. Czerwona błyskawica miała kontrastować ze statycznym profilem kobiety, którą narysowałam na plakacie. Z drugiej strony, zależało mi, by plakat nie był drastyczny, chciałam uniknąć wszelkich nawiązań do krwi.” Autorka tłumaczy też, że nawiązywała przede wszystkim do powszechnie znanego, międzynarodowego znaku ostrzeżenia. Jeżeli spojrzymy na jakąkolwiek instalację elektryczną, to zobaczymy oczywiście błyskawicę i  to także jest ostrzeżenie - uwaga, nie dotykaj, pod napięciem. Uważajcie, nie dotykajcie praw kobiet, bo was kopnie.

### Źródła:
- https://www.newsweek.pl/polska/ogolnopolski-strajk-kobiet-autorka-blyskawicy/ph9d2xk
- https://dziendobry.tvn.pl/a/symbol-strajku-kobiet-co-oznacza-blyskawica

## Co oznaczają wieszaki w Strajku Kobiet?

Wieszak (zazwyczaj druciany) nawiązuje do niebezpiecznych metod wykonywania aborcji, które są wykorzystywane, kiedy odbiera kobietom się prawo do legalnej aborcji. Druciany wieszak to jedno z najstarszych i najprostszych narzędzi wykorzystywanych w aborcyjnym podziemiu przy usunięciu ciąży. Używany jako znak protestu symbolizuje to, że delegalizacja aborcji wcale nie zredukuje liczby wykonywanych zabiegów aborcyjnych, a przyczyni się jedynie do zwiększenia liczby nielegalnych aborcji, które są obarczone dużym ryzykiem dla zdrowia kobiet.

### Źródła:
- **UWAGA DRASTYCZNE ZDJĘCIA** https://patolodzynaklatce.wordpress.com/2016/04/07/pamietajmy-o-wieszakach/

## Co oznacza termin nielegalna aborcja?

Jest to zabieg przerwania ciąży wykonany niezgodnie z obowiązującym prawem. Mowa tu zarówno o sytuacjach, w których aborcja jest prawnie zakazana, jak i o sytuacjach, kiedy aborcji dokonuje osoba nie posiadająca do tego uprawnień. Nielegalne zabiegi aborcyjne łączą się ze zwiększonym ryzykiem powikłań lub nawet śmierci kobiety, która poddaje się temu zabiegowi. Nielegalna aborcja jest w Polsce zjawiskiem powszechnym, według Federacji na rzecz Kobiet i Planowania Rodziny Polki wykonują ponad 150 tys. aborcji rocznie, z czego między 10% a 15% jest wykonywana za granicą. Dla porównania - Ministerstwo Zdrowia podaje, że w 2019 roku legalnie przeprowadzono 1100 zabiegów. Badania CBOS z 2013 roku wskazują, że ciąże choć raz przerwało między 25 a 33 procent dorosłych Polek. W 2013 roku było to między  4,1 a 5,8 miliona kobiet (z których, co warto zaznaczyć, część poddała się aborcji przed zmianą prawa aborcyjnego z 1993r.). Jak jasno widać, w Polsce wykonywanych jest nieporównywalnie więcej nielegalnych niż legalnych aborcji.

### Źródła:
- https://oko.press/dzwonia-kobiety-ktorym-szpital-wlasnie-odwolal-aborcje-pomozemy-wszystkim-rozmowa/ 
- https://www.cbos.pl/SPISKOM.POL/2013/K_060_13.PDF 
